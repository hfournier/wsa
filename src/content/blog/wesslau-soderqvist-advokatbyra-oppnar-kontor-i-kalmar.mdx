---
wpId: 5242
title: "Wesslau Söderqvist Advokatbyrå öppnar kontor i Kalmar"
description: "Hallå där Annastasios Martidis! Du är med och öppnar Wesslau Söderqvists nya Kalmarkontor som slår upp portarna den 26 januari. Varför öppnar ni kontor i Kalmar? – Kalmar län är&hellip;"
type: post
createdAt: 2023-01-09T13:14:32
modifiedAt: 2023-01-09T13:14:32
authorId: 9
categories:
  - okategoriserad
featuredMedia:
  id: 5243
  src: "@assets/images/2023/01/linkedin-nytt-kontor-i-Kalmar.png"
  alt: "Alt text missing"
---

**Hallå där [Annastasios Martidis](/medarbetare/annastasios-matridis/)! Du är med och öppnar Wesslau Söderqvists nya Kalmarkontor som slår upp portarna den 26 januari. Varför öppnar ni kontor i Kalmar?**

– Kalmar län är en expansiv region där det startas många nya företag. Under pandemin påskyndades digitaliseringen och även företag som verkar i orter utanför storstadsregionerna kan nu ha internationella uppdragsgivare och kunder på en helt annan nivå. Det ökar efterfrågan på våra tjänster. Dessutom har Linnéuniversitetet planer på att starta en utbildning inom rättsvetenskap eller ett juristprogram och då vill vi gärna finnas i närheten. Därutöver är jag också född och uppvuxen i Kalmar och har ett stort kontaktnät i regionen.

**Vad kan ni hjälpa företag med?**  
– Det finns inte en fråga som företagare stöter på i sin verksamhet som vi inte kan besvara. Vi har närmare 100 jurister och advokater på byrån som alla är specialister inom olika områden och branscher, vilket innebär att den som är bäst lämpad kommer att ta hand om våra klienters frågor och ärenden. Vi har också kontakt med advokater och jurister i länder världen över och kan hjälpa till med att förmedla internationella kontakter för de fall där det behövs.

**Vad händer nu?**  
– Till en början handlar det om att få bra respons från företagen och att hitta intressanta uppdrag. I samband med att vi växer hoppas vi också kunna anställa personer i Kalmar. Till dess kommer det att vara jag och en–två till på plats på kontoret åtminstone varannan vecka samt vid behov. Utöver mig är det vår partner och advokat [Max Björkbom](/medarbetare/max-bjorkbom/).

**Står ni inför några utmaningar?**  
– Vår största utmaning är att få företagare och branschkollegor i regionen att förstå värdet av ytterligare en advokatbyrå på orten. Vi vill fortsätta att växa som företag och ingen utmaning är för stor.

**Vad ser du mest fram emot?**

– Jag ser mest fram emot att ge sydöstra Sveriges företag en möjlighet att få ta del av affärsjuridisk spetskompetens som ofta bara finns att få tag på i storstadsregionerna.

_Välkommen in på öppet hus och säg hej till oss den 26 januari. Det bjuds på dryck och tilltugg från klockan 14. Du hittar oss ovanför Åhléns på Fiskaregatan 32 i Kalmar._